---
layout: post
author: jill
title: Epli eru góð
---

Epli eru sívinsæl enda bæði bagðgóð, holl og handhæg að kippa með sér í nestið eða ef hungur sækir að okkur.

Epli eru ávextir eplatrjáa sem bera tegundaheitið Malus domestica og eru af rósaætt. Eplatréð á rætur sínar að rekja til Mið-Asíu. Elpatrén bárust frá Persíu til Evrópu fyrir um 5000 árum. Epli bárust til Ameríku með evrópskum landkönnuðum.

Það eru til um 7500 tegundarafbrigði af eplum og stærstu útflutningslöndin eru Kína og Bandaríkin. Epli er í þriðja sæti yfir mest ræktuðu ávexti í heiminum með yfir 70 milljón tonn framleidd á hverju ári. Helstu tegundir epla sem fluttar eru til Íslands eru rauð (Red Delicious), Royal Gala, Machintosh, Jonagold, Honey Crunch, gul, græn, Fuji og smáepli.

Epli eru mjög þekkt í norrænni og grískri goðafræði og einnig kristni. Öll þekkjum við söguna af forboðna eplinu í Aldingarðinum sem mátti ekki neyta. Nú til dags telst það þó ekki til synda að borða epli, heldur þvert á móti og ráðleggur Landlæknisembættið okkur að neyta 5-6 skammta af ávöxtum og grænmeti á dag.

Í Grikklandi til forna voru epli talin heilög og það að kasta epli að einhverjum var tákn um ást; og á sama vegu var það talið samþykki ástaryfirlýsingar að grípa eplið.

Í Skáldskaparmálum í Eddu Snorra Sturlusonar segir frá því er gulleplunum var stolið frá Iðunni. En þessi gullepli héldu við ódauðleika goðanna í Ásgarði og eltust þau líkt og dauðlegir menn af því að fá ekki að bíta af eplum Iðunnar. Sem betur fer skiluðu þau sér þó aftur í Ásgarð og tryggðu goðunum eilífa æsku á ný.
